# Marulaon Na Badia

### Dia do lapatan ni na marulaon na badia?
Mangan sagusagu parhitean ni daging ni Tuhanta Jesus Kristus dohot minum anggur parhitean ni mudar ni Tuhanta Jesus Kristus songon na tinonahonNa i tu halak Kristen.

### Di dia do tarsurat na songon i?
Songon on do pandok ni si Mateus, si Markus, si Lukas dohot si Paulus, angka na mamaritahon Barita na Uli: "Dibuat Tuhan Jesus Kristus ma sagusagu borngin i uju tarjehe Ibana, didok mauliate, dung i diponggoli ma i, diparlehon ma i tu angka siseanNa huhut ma didok: 'Jalo hamu ma, pangan ma, daginghu do i na nilehon humophop hamu. Bahen hamu ma songon i bahen parningotan di Ahu. Asa dung sun nasida mangan, dibuat ma panginuman i, didok mauliate, dung i ninna ma mandok nasida: 'Jalo hamu ma, sude hamu manginum sian i. Ia panginuman on padan na imbaru ma on, hinorhon ni mudar na niusehon humophop hamu bahen hasesaan ni dosa. Molo hamu manginum songon i, bahen ma i parningotanmu di Ahu.

### Aha do laba ni na mangan dohot minum sisongon i?
Dipaboa Hata i do labana ai ninna do: "Na nilehon humophop hamu bahen hasesaan ni dosa, hangoluan dohot hasonangan marhitehite panganon na badia i. Ai disi hasesaan ni dosa, disi do dohot hangoluan dohot hasonangan".

### Hinorhon ni sipanganon dohot siinumon i do na nidokmi?
Ndang na hinorhon ni sipanganon dohot siinumon i, na hinorhon ni Hata i do na mandok: "Na nilehon humophop hamu, dohot na niusehon humophop hamu bahen hasesaan ni dosa". Ai angka hata na mandongani sipanganon dohot siinumon i, i do situan ni sipanganon na badia i, dung i manang ise na porsea di Hata i dapotan hasesaan ni dosa; ai i do pandok ni Hata i.

### Ise do na manjalo panganon na badia i sian na ture?
Ia na mangontik sipanganon dohot na mangalinggas daging, ruhut na denggan do i nian, alai manang ise na porsea di Hata i, na mandok na nilehon humophop hamu bahen hasesaan ni dosa, i do na manjalo panganon na badia i sian na ture; Alai manang ise na so porsea, na ganggu roha, i do na so tau dohot majal ai ingkon porsea situtu do roha di Hata i na mandok: "Humophop hamu!"